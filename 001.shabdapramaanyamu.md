# శబ్దప్రామాణ్యము

ప్రత్యక్షపదార్థములను గూర్చి ఇంద్రియములెట్లు ప్రమాణములో అప్రత్యక్షపదార్థములను గూర్చి శబ్దమట్లు ప్రమాణము. ఒకవిషయము ప్రమాణమైనట్టి ఒకఇంద్రియమునకుమాత్రమే గోచరమై, మరియొక ఇంద్రియమునకు గోచరముకాకున్నను ఆవిషయము ప్రమాణసిద్ధమైనట్లు ఇంద్రియగోచరము కానట్టి యేయే విషయము శబ్దప్రమాణప్రతిపాద్య మగుచుండెనో ఆయా విషయమెల్ల ప్రమాణసిద్ధ మేలకాకపోవును?

శబ్దప్రామాణ్య మంగీకరింపనియెడల లోకవ్యవహారమే లోపించును. శబ్దప్రామాణ్య మంగీకరింపమనువారు మాటలచేతను, గ్రంథరచనచేతను తమ యభిప్రాయములను ప్రకటించుట మానరేమి?

అప్రత్యక్షములగు పూర్వకాలవృత్తాంతములను ఉత్తరకాలమువారు శబ్దప్రమాణముబట్టియేకదా తెలిసికొనగలుగుచున్నారు.

వర్తమానకాలములోగూడ అప్రత్యక్షములగు దేశాంతర విషయములను తెలిసికొని వ్యవహరింపగలుగుట శబ్దప్రామాణాధారముననేకదా!

ఇద మన్ధం తమః కృత్స్నం జాయతే భువనత్రయమ్|
యది శబ్దాహ్వయంఖ్యాతి రాసంసారం న దీప్యతే ||

అని ఆచార్యదండి చెప్పినట్లు ఈప్రపంచములో సర్వార్థప్రకాశకమైన శబ్దమను ప్రదీపమే లేనియెడల భువనత్రయము అంధకార బంధురమైపోవు ననుటలో సందేహమున్నదా?

కనుక కాలాంతర దేశాంతర లోకాంతర విషయములను అప్రత్యక్షములు, అనూహ్యములు నయియున్నవానిని ప్రకాశింపజేయు ఆప్తవాక్యరూపమైన శబ్దము ప్రమాణమై వ్యవహారసిద్ధమై యున్నది.

యథార్థవాది ఆప్తుడనబడును. ఆప్తోచ్చరితము కానపుడు అనగా వంచకోచ్చరితమైనపుడు శబ్దము అప్రమాణమగుట కలదు. కనుకనే లోకులు మాటలచే విషయనిర్ణయముచేయవలసి వచ్చినపుడు ఈ మాటలు ఎవ్వరు చెప్పినవని వక్తను తెలిసికొనుచు అతని యోగ్యతాయోగ్యతలపై ఆధారపడుచుండురు. ఇట్లు ఆప్తవాక్యరూపమైన శబ్దము ప్రమాణమని తేలినది.

ప్రమాణశబ్దము ఆప్తోపదేశమనియు, పదార్థసాక్షాత్కారము కలవాడు ఆప్తుడనియు, అట్టి ప్రమాణశబ్దము దృష్టార్థకము, అదృష్టార్థకము అని రెండువిధములుగా నున్నదనియు న్యాయదర్శనములో చెప్పబడినది.

'ఆప్తోపదేశ శ్శబ్దః' సాక్షాత్కరణ మర్థస్యాప్తిః, తయా వర్తత ఇత్యాప్తః 'స ద్వివిధో దృష్టాదృష్టార్థత్వాత్' యస్యహ దృశ్యతేఽర్థస్స దృష్టార్థః, యస్యాఽముత్ర ప్రతీయతే సోఽదృష్టార్థః ||

దీనిచే ఐహికవిషయములను బోధించునట్టిదే ప్రమాణశబ్దమని కాక, ఆముష్మికవిషయములను బోధించునదియు ప్రమాణశబ్దమే అని విశదీకరింప బడినది.