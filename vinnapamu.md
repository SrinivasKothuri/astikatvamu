# విన్నపము.
మూడు శతాబ్దులకు ముందు విశ్వగుణాదర్శమున వేంకటాధ్వరియను మహాకవి కలికాలమహిమ నిట్లు వర్ణించినాడు.

హర్మ్యస్థాన మధర్మ కర్మ వితతే ర్దుర్మాన ధర్మాసనం
శాస్త్రస్తోమలలాటభూలిపిలయః శాంతిస్సవానామపి,
ఆమ్నాయార్థవచస్సమాపనదినం, సంస్థా సదర్చావిధేః
అర్ధాశాజనిభూ రభూ దిహ మహానర్థావహోయం కలిః

కలికాల మెట్టిదన : "అధర్మకృత్యములకు సౌధము; దురభిమానమునకు ధర్మ పీఠము. శాస్త్రములకు లయకాలము; క్రతువులకు శాంతిపాఠము; వేదవాక్కులకు అనధ్యయనదినము; సజ్జనపూజకుహద్దు; ధనాశకు పుట్టినిల్లు. ఇంతేకాదు, పెక్కనర్ధములకు మూలకందము" అని

వేసవిలో ఎండలు, వర్షాకాలమున వానలు, శీతాకాలమున చలియు విజృంభించుట ప్రకృతిసిద్ధమైనట్లే కలియుగమున అధర్మము క్రమవృద్ధినందుటయు నైసర్గికము కావచ్చును. కాని యావజ్జగత్తునకు గలుగు శీతవాతాతపాదిపీడలను తప్పిమ్పలేకున్నను, కంబళ చత్రోపానహాదిసాధనములచే స్వవిషయమున నేని తప్పించుకొన బుద్ధిమంతుడు యత్నించుట సహజధర్మమైనట్లే, ధర్మాధర్మస్వరూపమెఱిగిన పెద్దలు అధర్మము నరికట్టుటకై ధర్మస్వరూపము నెఱిగి, తానాచరించుటయే కాక, జిజ్ఞాసువులకు తెలుపుట నైసర్గికము. కలుకాలుష్యము నట్లు వర్ణించిన యా వేంకటాధ్వరి కవివరుడు-

ఏతాదృశే కలియుగేపి శతేషు కశ్చి
జ్జాతాదరో జగతి యః శ్రుతిమార్గ ఏవ,
యత్కించి దాచరతి పాత్ర మసౌ స్తుతీనాం
శ్లాఘ్యం దురాప మపి కిం న మరౌ నరశ్చేత్

ఇట్టి కలియుగమందుసైతము నూఱుమందిలో నేయొకడైనను వేదమార్గమున నాదరము గలిగి, యేకొంచెము వేదధర్మము నాచరించును, ఎడారిలోని చిన్ననీటిగుంటవలె ఆ ధార్మికుడు శ్లాఘాపాత్రుడగును - అనెను

# విజ్జప్తి

అత్రాపి భారతం శ్రేష్ఠం జంబూద్వీపే మహామునే!
యతోహి కర్మభూ రేషా హ్యతొఽన్యా భోగభూమయః |
అత్ర జన్మసహస్రాణాం సహస్రైరపి సత్తమ |
కదాచిల్లభతే జన్తు ర్మానుష్యం పుణ్యసంచయాత్ || (విష్ణు పు.)

ఆద్య కాలికయా బుద్ధ్యా దూరే శ్వ ఇతి నిర్భయాః |
సర్వ భక్ష్యా న పశ్యన్తి కర్మభూమి మచేతపః || (శాన్తి)

నమోనమః కర్మ భూమ్యై సుకృతం దుష్కృతం చ యత్ |
యస్యాం ముహూర్తమాత్రేణ యుగైరపి న నశ్యతి || (స్కాన్దమ్)

ఈ జంబూద్వీపములో కర్మభూమియైన భారతదేశమే శ్రేష్ఠమైనది. మిగిలినవి భోగభూములే. పుణ్యవిశేషమునుబట్టి ఎన్నివేల జన్మలకో ఈ భారతభూమియందు మనుష్యజన్మ లభించును. రేపటి సంగతి ఏమైన గానిమ్మనుచు తాత్కాలికదృష్టితో సర్వభక్షకులగుచు పాపభీతిలేక వ్యవహరించుచు ఈ కర్మభూమియొక్క ప్రభావమును గుర్తింపలేకున్నారు.

సుకృతముకాని, దుష్కృతముకాని, ఒక ముహూర్తకాలమాత్రము ఎక్కడ చేసినది యుగములకొలది అనుభవింపబడుచుండునో అట్టి కర్మభూమి యగు భారతభూమి వందనీయము.

అనియిట్లు మన ఆర్ష గ్రంధములు మన భారతభూమియొక్క లోకోత్తరప్రశస్తి నుద్ఘోషించుచున్నవి. ఇట్టి కర్మభూమికి చెందిన భారతీయులు దూరదృష్టి కలిగి దుఃఖహేతువగు దుష్కర్మను విడిచి సుఖహేతువగు సత్కర్మనాచరించుచు ఇహపరలోకసుఖము లనుభవింపనర్హులై యున్నారు.

వీరికి ఇది సత్కర్మ, ఇది దుష్కర్మ అని బోధించు ప్రమాణములు వేదశాస్త్రములు. వేదశాస్త్రనిర్ణయములకు బద్ధులై యుండియే అనాదికాలమునుండి ఐహికాముష్మికవ్యవహారములను మన భారతీయులు సుఖముగా సాగించుకొనుచు వచ్చినారు. భారతీయుల ఐహిక ప్రవృత్తి అంతయు ఆముష్మికదృష్టితో  సంబంధించియున్నదే. ధర్మ-అర్థ-కామ-మోక్ష్మములు నాలుగు పరస్పరానుబంధము కలిగి భారతీయుల వేదమతమందే యున్నవి.

ఇట్టివేదమతము భారతదేశమునకు సహజమై భారతీయులెల్లరకు అతివిశ్వాసపాత్రమై కోణకోణములో వ్యాప్తమై నేటికినీ విరాజిల్లుతున్నది. ఈ దేశము మతాంతరస్థుల పరిపాలనలో బడినదిమొదలు పరిపాలకుల మతమును ప్రజలలో వ్యాపింపజేయు రాజనీతినొకదానిని నవలంబించి స్వమతాభినివేశము కల ఆయా పరిపాలకులు తమతమ మతమును నయమునను భయమునను ప్రజలచేనవలంబింపజేయుచు వేదమతదూషణములతో గూడిన పుస్తకములతో ప్రచారము గావించుటలో భారతీయులలో సంస్కృతభాషాభ్యాసము లేకుండపోవుట, రాజకీయభాషాభ్యాసమే జీవనాధారమగుట, అందు వేదమతదూషణగ్రంధములనే చదువుట తటస్థించి క్రమముగా కొందరిలో పరమతపురస్కారము, స్వమతతిరస్కారము ఏర్పడినవి.

ఇట్టివారు స్వమతమైన వేదమతమును విడనాడి పరమతచ్చాయల నాశ్రయించి వేదమతమునకు చెందిన నియమములలోని కొన్ని నియమములనుమాత్రము వ్యవహారసౌఖ్యముగా గ్రహించి ఒక్కొక్క పేరుతో ఒక్కొక్క సమాజమును నెలకొల్పుచు వచ్చిరి. ఇవన్నియు పరస్పరభేదము కలిగి ఐకమత్యము లేకున్నవయినను వేదమతదూషణములో మాత్రము అన్నియు నైకమత్యము కలిగియే యున్నవి.

ఇన్ని మతాంతరములు శత్రుశ్తానముగా దేనిని పరిగణించుచు పోరాడుచున్నవో ఆ వేదమతము నేటికినీ భారతభూమిలో స్వస్వరూపముతో నిలబడి ఎట్టి ప్రతిఘటనలకును జంకక నియమబద్ధమైన ఐహికాముష్మికవ్యవహారములకు మూలమై విరాజిల్లుచుండుటకు దానికి గల ప్రమాణబలము, యుక్తి బలము, అనుభవబలము, ఈశ్వరానుగ్రహబలము తప్ప మరేమి బలమున్నది?

భారతభూమికి ఈశ్వరానుగ్రహీతమై సహజమై యున్నది వేదమతము. ఆగంతుకములగు మతాంతరములును ఈ భారతభూమి నాశ్రయించినవి. అవి వేదమతమును విద్వేషించిటే అన్యాయము. దాని నాక్రమించుతనుగూర్చి చెప్పవలెనా? ఏమతస్థు లామతధర్మము లవలంబించి తమ తమ హద్దులలో సంచరింపవలసియుండ వారందరును వేదమతధర్మముల నిర్మూలింపబూనుట యేమిపని? స్వశరీరాభిమానమువలె స్వమతాభిమానము దోషము కాదే? స్వదేశము పరుల ఆక్రమణమునకు లోనగునపుడు బుద్ధిమంతుల కుపేక్షీయము కానట్లు, స్వమతము పరుల దూషణములకు పాలగునపుడు బుద్ధిమంతుల కుపేక్షణీయము కాదని చెప్పవలెనా?

భారతభూమికి సహజమైన వేదమతము ఆస్తికమత మనబడును. వేద మప్రమాణము, ఈశ్వరుడు లేడు, జన్మాంతరము లేదు, చేసినపుణ్యపాపములు ఫలమీయకుండపోవును, విగ్రహారాధన వ్యర్థము, ఇత్యాదివాదమును కలవి నాస్తికమతము లనబడును. ఇట్టి వాదములను యుక్తిప్రమాణానుభవములతో నిరాకరించునట్టిది ఆస్తికమతము.

ఆస్తికమతాభిమానులు నిరాక్షేపముగా ఆస్తికసిద్ధాంతములను తెలిసికొని తమ విశ్వాసమును దృఢపరచుకొని నాస్తికవాదములకు మోసపోకుండుటకుగాను దిఙ్మాత్రము పూర్వోత్తరభాగములుగా **ఆస్తికత్వము** అను ఈ గ్రంథము రచించబడినది. బిద్ధిమంతులు దీనినుపేక్షింపక శ్రద్ధతో చదివి స్వమతవిశ్వాసప్రకటనముతో వేదోక్తధర్మాచరణముతో కృతార్థులు కావలసిన దనియే మావిజ్ఞప్తి.


 - మమామహోపాధ్యాయ, వారణాసి సుబ్రహ్మణ్యశాస్త్రి.