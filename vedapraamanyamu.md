# వేదప్రామాణ్యము

ఇక అప్రత్యక్షములు, అనూహ్యములు నయి కాలాంతర దేశాంతర లోకాంతరములకు సంబంధించినవై, లోకులు గ్రహింపవలసినవై యున్న విషయవిశేషములను యథాతథముగా వెల్లడింపగల ఆప్తుడెవ్వడు? ఆట్టి ఆప్తవాక్య మేది?

అను ప్రశ్నకు సృష్టించిన సర్వజ్ఞుడగు భగవంతుడే ఆప్తుడనియు, అట్టి ఆప్తునివాక్యము వేదమేఅనియు నైయాయికసిద్ధాంతము ననుసరించి సమాధానము.

వివిధప్రపంచమును సృష్టించి పాలించునట్టి భగవంతుడు లోకులకు కర్తవ్యాకర్తవ్యముల నుపదేశింపవలసినవాడగుట చేతను, తన్మూలముననే నిగ్రహానుగ్రహపద్ధతులను తానవలంబింపవలసినవా డగుట చేతను, దుర్జ్ఞేయములైన తన స్వరూపస్వభావాదులను లోకులకు తానేవెల్లడింపవలసినవాడగుటచేతను, సర్వార్థప్రకాశకమైన వేదమును లోకమునకనుగ్రహించియుండెను. అది మొదట బ్రహ్మకు అనుగ్రహింపబడినది. బ్రహ్మనుండి మహర్షులకు, వారినుండి అన్యులకు అధ్యయనాధ్యాపనక్రమమున గురుశిష్యపారంపర్యముగా లోకవ్యాప్తిని పొందినది. ఆవేదమే సృష్ట్యాదిప్రాప్తమై పురాణ-న్యాయ-మీమాంసా-ధర్మ శాస్త్రములచేతను, శిక్షా-వ్యాకరణాదిషడంగముల చేతను వ్యాఖ్యాతమై, మన్వాదిమహాపురుషపరిగృహీతమై, మహర్షి ప్రవర్తితమై, మహారాజపరంపరాపరిపాలితమై, శ్రేయసామ్యజన సేవితమై శోభించుచున్నది.

దురవగాహమైన వేదార్థమును, వేదస్వరూపమును ప్రతిపాదించుటకు జ్ఞాననిధులు, తపస్సంపన్నులు, వేదోక్తాచరణపరినిష్ఠితులు అగు ఋషులచే వేదార్థవివరణరూపమున రచింపబడిన పూర్వోక్తపురాణాది విద్యాస్థానములే సమర్థములు. పరలోకాదులకు సంబంధించిన లోకవ్యవహారమంతయు వేదశాస్త్రాధారముననే నడచుచున్నది.

ధర్మాధర్మములు, న్యాయాన్యాయములు, పుణ్యపాపములు, మంచిచెడ్డలు అని లోకములో వాడుకొను మాటలన్నియు వేదశాస్త్రనిర్ణయములకు సంబంధించినవే.

క్రూరస్వభావులగు రాక్షసులుగూడ వేదోక్తవిధానము నవలంబించి చేసిన తపస్సులకు బ్రహ్మాదులు ప్రత్యక్షమై వారుకోరిన వరములిచ్చుచువచ్చినది వేదశాస్త్రనిర్ణయమునకు కట్టుబడియే. **అన్యమింద్రం కరిష్యామి** అనగల శక్తిని విశ్వామిత్రమహర్షికి కలిగించినది వేదోక్తతపశ్చర్యయే.

అనేకకల్పజీవిత్వమేమి, అణిమాదిసిద్ధులేమి, దివ్యదృష్టియేమి, శాపానుగ్రహసామర్థ్యమేమి, మార్కండేయాది మహర్షులకు ప్రాప్తింపజేసినది వేదోక్తతపశ్చర్యయే.

ఇట్టిజన్మకు ఇట్టికర్మ కారణమని, ఈఫలప్రాప్తికి యిసాధనమని, ఈ కార్యమునకిది కారణమని, ఇది పుణ్యమని, ఇది పాపమని, ఇది ధర్మమని,  ఇది యధర్మమని, అనేక దుర్జ్ఞేయవిషయములను లోకమునకు బోధించుచున్నవి వేదశాస్త్రములే. కనుకనే **తస్మాచ్ఛాస్త్రం ప్రమాణంతే కార్యాకార్యవ్యవస్థితౌ** అని భగవద్గీత బోధించుచున్నది.

గోవులు ఘ్రాణేంద్రియమును బట్టియు, రాజులు చారులను బట్టియు విషయములను గ్రహించునట్లు పండితులు వేదములనుబట్టి విషయములను గ్రహింతురనియు, ఇతరులు కన్నుచేతనే గ్రహించుచుందురనియు చెప్పబడినది.

గావః పశ్యన్తి గన్ధేన వేదైః పశ్యన్తి పండితాః |
చారైః పశ్యన్తి రాజానః చక్షుర్భ్యా మితరే జనాః ||

కనుకనే **పితృదేవమనుష్యాణాం వేసశ్చక్షు స్సనాతనమ్** మనుష్యులకేమి, దేవతలకేమి, పితరులకేమి సనాతనమైన చక్షుస్సు వేదమే అని మనువు బోధించియుండెను.

**శ్రుతిస్మృతి మమైవాజ్ఞే** వేదశాస్త్రములు నా ఆజ్ఞలని భగవంతుడు చెప్పియుండెను.

ఇట్లు భగవదాజ్ఞారూపములును, మహాపురుషసేవితములును, యోగక్షేమదాయకములును, లోకానుగతములును అగు వేదశాస్త్రములు పరమప్రమాణములని తేలినది.

## వేదస్వరూపము

ధర్మ-బ్రహ్మ-ప్రతిపాదకమైనది వేదము. ఇది మంత్ర-బ్రహ్మణాత్మకమై యున్నది. ద్రవ్య-దేవతాప్రకాశకమై యున్నది మంత్రభాగము. విధి-అర్థవాదాది రూపమై యున్నది బ్రాహ్మణభాగము.

ఆపస్తంబమహర్షి - **మన్త్రబ్రాహ్మణయో ర్వేదనామధేయమ్**
బోధాయనమహర్షి - **మన్త్రబ్రాహ్మణమిత్యాహుః**

ఇట్లు బహుమహర్షిసమ్మత మగుటచే మంత్ర-బ్రాహ్మణములు రెండింటికిని వేదమని పేరు.

బ్రాహ్మణభాగము వేదము కాదనియు, వేదమునకొక వ్యాఖ్యానమై యుండుటే హేతువనియు, బ్రాహ్మణము పురాణగ్రంధమనియు, బ్రాహ్మణమనుదాని నామాంతరమే అది వేదము కాదని తెలుపుచున్నదనియు కొందరువ్రాసియున్న విషయముల నెత్తుకుని శ్రీకాలూదామశాస్త్రిగారు 'పురాణవర్మ' అనుహిందీగ్రంథములో విశేషముగా చర్చించి ఖండించినారు. దాని సారాంశ మొకింత ప్రదర్శింపబడుచున్నది -

1. ఒక సంజ్ఞ మరియొక సంజ్ఞను త్రొసివేయదు గనుక వేదమనునామమునకు బ్రాహ్మణమను నామాంతరము బాధకము కాదు.
2. వ్యాకరణసూత్ర వ్యాఖ్యానమై యున్న పతంజలి భాష్యము వ్యాకరణము కాదనుట, న్యాయసూత్రభాష్యమైయున్న వాత్స్యాయనభాష్యము న్యాయశాస్త్రము కాదనుట యెట్లువిరుద్ధమో అట్లే వేదవ్యాఖ్యానమైన బ్రాహ్మణము వేదము కాదనుట విరుద్ధము.
3. బ్రాహ్మణభాగమును పురాణమనుట విరుద్ధము. అశ్వలాయనసూత్రమిట్లున్నది - **అథ స్వాధ్యాయ మధీయీత ఋచోయజూంషి సామాని అథర్వాంగిరసో బ్రాహ్మణాని...ఇతిహాస పురాణాని**
గోపథపూర్వభాగము 2 ప్రపాఠకములో నిట్లున్నది - **ఏవ మిమే సర్వేవేదా నిర్మితాః...సబ్రాహ్మణా స్సోపనిసత్కాః సేతిహాసాః...సపురాణాః...**
ఇక్కడ బ్రాహ్మణమును పురాణమును వేరుగా జెప్పుటచే బ్రాహ్మణము పురాణము గాదని స్పష్టము.
4. బ్రాహ్మణమునకు పురాణమునకు గల భేదము న్యాయదర్శనములో నిట్లు జెప్పబడినది - **యజ్ఞో మంత్రబ్రాహ్మణస్య లోకవృత్తమితిహాసపురాణస్య** దీనినిబట్టి మంత్రబ్రాహ్మణములలోని విషయము యజ్ఞమనియు, ఇతిహాసపురాణములలోని విషయము లోకవృత్తమనియు స్పష్టమైనది.
5. బ్రాహ్మణము వేదమే అను విషయము న్యాయదర్శనములో స్పష్టము. అక్కడ వేదప్రామాణ్యమును నిరూపించునపుడు వేదము - 'అనృతముగను, పరస్పరవిరుద్ధముగను, పునరుక్తిగను చెప్పుచుండుటచే నప్రమాణము' అను పూర్వపక్షమును - **తదప్రామాణ్య మనృతవ్యాఘాతపునరుక్తదోషేభ్యః** అను సూత్రముతో జేసి యనృతదోషప్రదర్శనమిట్లు చేయబడినది - 'పుత్రకామః పుత్రేష్ట్యా యజేతేతి నేష్టా సంస్థితాయాం పుత్ర జన్మ దృశ్యతే దృష్టార్థస్య వాక్యాస్యాఽనృతత్వా దదృష్టార్థ మపి వాక్యమ్, అగ్నిహోత్రం జహుయా త్స్వర్గకామః ఇత్యాద్యనృతమితి జ్ఞాయతే'

పుత్రేష్టి జేసినపుడు పుత్రుడు కలుగు నని దృష్టఫలము చెప్పబడినది. పుత్రేష్టి చేసినను పుత్రుడుకలుగకుండుట ప్రత్యక్షము. దృష్టఫలమనృతమైనపుడు అదృష్టఫలమును చెప్పు వాక్యములుగూడ అనృతములే యని తెలియుచున్నది. అని.

ఇక్కడ అనృతమున కుదాహరణముగా జూపబడిన రెండువాక్యములును బ్రాహ్మణములోనివే. బ్రాహ్మణము వేదముకాని యెడల బ్రాహ్మణవాక్యములతో వేదమునకప్రామాణ్యమెట్లు ఆపాదింపబడును? కనుక బ్రాహ్మణము వేదమే. (ఈ పుత్రేష్టిని గూర్చిన పూర్వపక్షముపై న్యాయదర్శనములో జెప్పబడిన సిద్ధాంతము ముందు తెలియగలదు)
6. ఒకప్పుడు దయానందసరస్వతికిని, రాజా శివప్రసాదునకును వేదమునిగూర్చి పత్రికావాదము జరిగినది. అందు బ్రాహ్మణము వేదముగాదని దయానందసరస్వతియు, వేదమె అని శివప్రసాదును శ్రాస్త్రార్థము జరిపి దానిపరిష్కారమునకు యూరపుదేశీయుడు, సంస్కృత విద్వాంసుడు, కాశికరాజకీయ పాఠశాలాధ్యక్షుడు నగు డాక్టరు టీబో ను వారు కోరగా నాతడు వారి పత్రికావాదముపై తీర్పు వ్రాసి యాంగ్లభాషలో ప్రకటించియుండెను. దాని స్వరూపమిది -
వేదభాగములయొక్క ప్రామాణ్యమునుగూర్చి దయానందసరస్వతికిని, రాజ శివప్రసాదునకును జరిగిన వాదము - దయానందసరస్వతి బ్రాహ్మణములను, ఉపనిషత్తులను తిరస్కరించుచు సంహితలయొక్క ప్రామాణ్యమును అంగీకరించుచున్నారు. మనకుగల గ్రంథములను బట్టి పూర్వకాలమువారును, ఇప్పటివారును అగు హిందువుల మతవిశ్వాసమున కీపద్ధతి సమ్మతముగా లేనందున తాను కల్పించు భేదమును సమ్మతింప జేయుటకై దయానందసరస్వతి ప్రమాణములను చూపవలసియున్నారు.

వారు సంహితలు ఈశ్వరోక్తము లనియు, బ్రాహ్మణములు ఉపనిషత్తులు జీవోక్తములుమాత్రమే అనియు చెప్పుచున్నారు. కాని ఈయభిప్రాయమును వారు ఎట్లు ఋజువు చేయగలరు? ఇది చూడగా కేవలమిది వారి యభిప్రాయమేగాని, యితరమేమియు గాదు.

సంహితలు స్వతఃప్రమాణములనియు, బ్రాహ్మణములు, ఉపనిషత్తులు కేవలము పరతఃప్రమాణములనియు తమ యభిప్రాయముగా దెలుపుచున్న దయానందసరస్వతి యిప్పుడు చూపిన కారణములకంటె బలవత్తరమైన యుపపత్తులను చూపనిదే యొప్పుకొనుటకు వీలులేదు.

రాజా శివప్రసాదు ఒకటి స్వతః ప్రమాణమైనచో రెండునూ స్వతఃప్రమాణములెందుకు కాకూడదో, ఒకటి పరతఃప్రమాణమైనపుడు రెండునూ అట్లే యెందుకు కాకూడదో? అని సరిగా అడుగుచున్నారు. బ్రాహ్మణములు, ఉపనిషత్తులు గల వేదములు మాత్రమే అజ్ఞాత కాలమునుండి హిందువులచేత పవిత్రమైన ఉపదేశగ్రంథములుగా భావింపబడుటుండుటచే నీవిధముగా వేదము కానట్టి గ్రంథమును వేదముతో సమానమని చెప్పుట కెవ్వరు ప్రయత్నింపరు.

శతపథబ్రాహ్మణములోని (బృహదారణ్యకోపనిషత్తులోని) దయానందసరస్వతి యుదాహరించిన వాక్యమునుగూర్చి రాజా శివప్రసాదు చెప్పిన యభ్యంతరము సప్రమాణమని యంగీకరింపక తప్పదు. ఆవాక్యములోని యొకభాగము ప్రమాణమైనపుడు ఇతరభాగమును అట్లేయగును. అసంపూర్ణవాక్యము ఒకవాక్యమా? లేక వాక్యసమూహమా? అనునది వివాదంశమునకు ఎంతమాత్రము సంబంధింపదు.

వేదములో మంత్రములు మాత్రమే చేరియున్నవనియు, బ్రాహ్మణములు తరువాత చేర్చబడినవనియు, కాత్యాయనవాక్యము తెలియజేయుచున్నదని దయానందసరస్వతి చెప్పుటకు ఎంతమాత్రము వీలులేదు...

దయానందసరస్వతి బ్రాహ్మణముల ప్రామాణ్యమును తిరస్కరించుచున్నారు. ఇతరములైన శతపథాదిబ్రాహ్మణములకు ఏవిధముగను భిన్నముగాని తైత్తిరీయసంహితలోని బ్రాహ్మణములను గూర్చి యేప్రకారము వారుచెప్పుదురో? తైత్తిరీయబ్రాహ్మణములోని అన్ని మంత్రములను వారు తిరస్కరించెదరా?  - "టీబో"  

ఇది 'పురాణవర్మలో'ని సారాంశము. దీనినిబట్టి 'కేవలసంహితయే వేదము; బ్రాహ్మణములు, ఆరణ్యకములు, ఉపనిషత్తులు వేదము గావు' అనువారివాదము పరాస్తము.

సూచన:
శ్రీ గురు చరిత్రము షడ్వింశోధ్యాయము (26 వ అధ్యాయము) న శ్రీగురువు మత్తవైదిక విప్రులకు వేదశాఖలను వివరించుచు వ్యాస-వైశంపాయన సంవాదమునిట్లు వివరించెను-*
*"యజుర్వేద విస్తారమును శాఖాభేదక్రమముతో మీరు వేరువేరుగా సవిస్తారముగా తెలిపియున్నారు. కాని నాకొక సందేహము. వీనిలో మూలశాఖ యేది? విస్తారముగా వర్ణింప ప్రార్థించుచుంటిని"  అని ప్రశ్నింపగా వ్యాసముని "శిష్యా! నీప్రశ్న యుక్తముగా నున్నది. యజుర్వేదమునకు మూలగ్రంథము మంత్రరూపములయిన బ్రాహ్మణము సంహితలు నని మునులు చెప్పెదరు. యజుర్వేదమునకు బ్రాహ్మణసంహితలే మూలమనుట నిశ్చయము. బ్రాహ్మణకాండలో అంతర్గతమైనది ఆరణ్యకము. పుత్రా! ఈ మూలమే యజ్ఞాదికర్మలయందు ఉపయోగించును. యజుర్వేదమును యత్నముతో అభ్యసింపుము " అని తెల్పెను.


## వేదప్రామాణ్యమునుగూర్చి అభిప్రాయభేదములు

ఆర్షసంప్రదాయానువర్తులందరును కర్మకాండ-ఉపాసనాకాండ-జ్ఞానకాండ రూపముగా నున్న వేదమంతయు ప్రమాణమనియు, వేదార్థనిర్ణయమునకై ఋషికృతములైన పూర్వమీమాంసా-ఉత్తరమీమాంసాది దర్శనములు, వేదాంగములు, పురాణములు, ధర్మశాస్త్రములు ఇవన్నియు ప్రమ్మాణములే అనియు చెప్పుదురు. చెప్పుటమాత్రమే కాదు. తమ ఆస్తికత్వమును రక్షించుకొనుచు గురుకులవాసము చేసి వానినన్నిటిని అధ్యయనాధ్యాపనన పద్ధతిలో బెట్టి యథాశక్తిగా ఆచరించుచున్నారు.

అన్యులు కొందరు- వేదములోని మంత్రభాగము మాత్రమె ప్రమాణమనియు, మిగిలినవి పైనుదాహరింపబడిన వేవియు ప్రమాణములు కావనియు, మంత్రములకు తాము చెప్పునట్టిదే అర్థమనియు చెప్పుచున్నారు.

మరికొందరు- వేదములలో ఉపనిషత్తులు మాత్రమె ప్రమాణమనియు, మిగిలిన భాగము ప్రమాణము కాదనియు చెప్పుచు, తాము ప్రత్యేకత వహించి మిగిలినవి అప్రమాణములను విషయములో పైవారితో నేకీభవించుచున్నారు.

మరికొందరు- వేదమెంతమాత్రము ప్రమాణము కాదని ప్రత్యేకత వహించుచు మిగిలినవి అప్రమాణమను విషయములో పైవారితో నేకీభవించుచున్నారు. వీరిలో అవాంతరభేదములతో గొన్ని తెగలున్నవి.

ఇట్లు తమకు తోచినట్లు తలకొక విధమున చెప్పుచు తమతమ బుద్ధులనే ప్రమాణముగా బెట్టుకొని పరమప్రమాణమై, బహుళమై యున్న విద్యాస్థానములనబడు బైదికవాఙ్మయమును నిరసించువారు ఆస్తికత్వమునకు చెందినవారు కానేకారు.

**నాస్తికో వేదనిందకః** అని కదా మనుస్మృతివచనము.

## వేదము ప్రమాణము కాదను శంకలపై చెప్పబడిన సమాధానములు

