# ధర్మ ప్రశంస

మను-యాజ్ఞవల్క్య-విష్ణు-యమ-అఙ్గిరో-వసిష్ఠ-దక్ష-సంవర్త-శాతాతప-పరాశర-గౌతమ-శంఖ-లిఖిత-హారీత-ఆపస్తంబ-ఉశనో-వ్యాస-కాత్యాయన-బృహస్పతి-దేవల-నారద-పైఠీనసి ప్రభృతులచే రచింపబడియున్న ధర్మశాస్త్రములు వర్ణాశ్రమధర్మప్రతిపాదకములై ధర్మ ప్రశంసనే చేయుచున్నవి.

ఇతిహాసములనబడు శ్రీమద్రామాయణ-మహాభారతములు ఉదాహరణ-ప్రత్యుదాహరణములతో విపులముగా ధర్మ ప్రశంసనే చేయుచున్నవి.

బ్రాహ్మ-పాద్మ-వైష్ణవ-శైవ-భాగవత-నారదీయ-మార్కండేయ-ఆగ్నేయ-భవిష్య-బ్రహ్మవైవర్త-లైంగ-వారాహ-స్కాంద-వామన-కౌర్మ-మాత్స్య-గారుడ-బ్రహ్మాండ నామకములగు అష్టాదశ మహాపురాణములును, ఉపపురాణములును బహునిదర్శనములతో ధర్మ ప్రశంసనే చేయుచున్నవి.

కామశాస్త్రము - **అన్యోన్యాఽనుబద్ధం పరస్పతస్యాఽనుపఘాతకం త్రివర్గం సేవేత** అర్థకామములను సేవించుట ధర్మమునకు హానికలుగనిపద్ధతినే జరుగవలయుననుచు ధర్మ ప్రశంసనే చేయుచున్నవి.

నీతిశాస్త్రము-శుక్రనీతి-**సుఖం చ న వినా ధర్మాత్తస్మాద్ధర్మపరో భవేత్** సుఖము ధర్మమూలకమే కాబట్టి మనుజుడు  ధర్మపరుడై యుండవలెను - అనుచు ధర్మ ప్రశంసనే చేయుచున్నవి.

అర్థశాస్త్రము - **త్రయీధర్మశ్చతుర్ణాం వర్ణానామాశ్రమాణాం చ స్వధర్మస్థాపనాదౌపకారికః** అనుచు వేదోక్తధర్మము వర్ణాశ్రమములను స్వధర్మమందు  నిలుపుచు లోకోపకారకమగుచున్నదని ధర్మ ప్రశంసనే చేయుచున్నది.

ఇట్లు విస్తృతమైన వేదవాఙ్మయములోని వివిధగ్రంథములను ఏకవిధముగా ధర్మమును ప్రశంసించుచున్నవి.

ధర్మాధర్మములవలన కలుగు ఫలములిట్లు చెప్పబడినవి -

**ఏక ఏవ సుహృద్ధర్మో నిధనేఽప్యనుయాతి యః |**
**శరీరేణ సమం నాశం సర్వ మన్యధిగచ్చతి ||**

**నసీదన్నపి ధర్మేణ మనోధర్మే నివేశయత్ |**
**అధార్మికాణాం పాపానామాశుపశ్యన్విపర్యయం ||**

మరణించినపుడు శరీరముతోబాటు సర్వము నశించునదే. వెంటవచ్చునదిమాత్రము తన ధర్మమొక్కటియే. అట్టి ధర్మమునాచరించుట కష్టమనిపించినను అధార్మికుల పాపఫలములను ప్రత్యక్షముగా జూచుచున్న మనుజుడు తన మనస్సు అధర్మమందు వర్తింపకుండ జేసికొనవలయును.

**ధనాని భూమౌ పశవశ్చగోష్ఠే భార్యాగృహద్వారిజనాః శ్మశానే|**
**దేహశ్చితాయాం పరలోకమార్గే ధర్మానుగో గచ్ఛతి జీవఏకః ||**

జీవుని పరలోకప్రయాణకాలములో ధనధాన్యములు, పశువులు అవి యున్నచోటనే యుండిపోవును. భార్య గృహద్వారపర్యంతము సాగనంపును. స్వజనము శ్మశానపర్యంతము సాగనంపును. దేహము చితియందుండిపోవును. ఇట్లు అసహాయుడైన జీవునకు తన ధర్మమొక్కటియే సహాయముగా పోవును.

**ధర్మాద్రాజ్యం ధనం సౌఖ్యమధర్మాద్దుఃఖసంభవః |**
**తస్మాద్ధర్మం సుఖార్థాయ కుర్యాత్పాపం చ వర్జయేత్ ||**

ఇహలోకములో రాజ్యము, ధనము, సుఖము వారివారికి కలుగుచున్నవి వారిచేసిన ధర్మమునుబట్టియే. దుఃఖము వారు చేసిన అధర్మమును బట్టియే కలుగుచున్నది. కాబట్టి సుఖబడగోరువారు అధర్మమును వర్జించి ధర్మమునే ఆచరింపవలయును.

**వ్యాధిర్విత్తవినాశః ప్రియవిరహో దుర్భగత్వముద్వేగః |**
**సర్వత్రాశాభంగః స్ఫుటం భవత్యకృతపుణ్యస్య ||**
**యద్వైరూప్యమనర్థతా వికలతా నీచే కులే జన్యతా**
**దారిద్ర్యం స్వజనాచ్చ యత్పరిభవో మౌర్ఖ్యం పరప్రేష్యతా |**
**తృష్ణా లౌల్య మునిర్వృతిః కుశయనం కుస్త్రీ కుభోజ్యం రుజః**
**సర్వాః పాపమహీరుహస్య మహతో వ్యక్తం ఫలం దృశ్యతే**

వ్యాధి, విత్తహాని, ప్రియవియోగము, ఆశాభంగము, కురూపము, నీచజన్మ, దారిద్ర్యము, పరాభవము, మూర్ఖత, అత్యాశ, ఇత్యాదులన్నియు పాపమహావృక్షముయొక్క ప్రత్యక్షఫలములు.

**అధర్మేణైధతే తావత్తతో భద్రాణి పశ్యతి|**
**తత స్సపత్నాత్ జయతి సమూలంచ వినశ్యతి||**

అధర్మపరుడు మొదట అభివృద్ధిగనే యుండును. అతనికి మంచియే కనబడుచుండును. అధర్మబలమున తన శత్రువులను జయించుచుండును. తుదకు (రావణ దుర్యోధనులవలె) సమూలముగ నశించును.

**దేవతా మునయో నాగా గంధర్వా గుహ్యకాస్తథా|**
**ధార్మికం పూజయంతీహ న ధనాఢ్యం న్ కాముకం||**

దేవతలుగాని, మునులుగాని, మహాపురుషులెవ్వరుగాని ధార్మికునే పూజింతురు. ధనాఢ్యుని, కాముకుని పూజింపరు. అర్థ కామములలో మగ్నుడైనకొలది లోకములో అపూజ్యత, ధర్మాచరణములో మగ్నుడైనకొలది పూజ్యత.

వేదవాక్యములుగూడ నిట్లున్నవి -
**ధర్మో విశ్వస్య జగతః ప్రతిష్ఠా | లోకే ధర్మిష్ఠం ప్రజా ఉపసర్పంతి | ధర్మేణ పాప మపనుదతి | ధర్మేసర్వం ప్రతిష్ఠితం | తస్మాద్ధర్మం పరమం వదంతి** 

దీనినిబట్టి ప్రపంచమునకు ధర్మమే ఆధారమైయున్నదని, ఇహ పరలోక సౌఖ్యములకు ధర్మమే ప్రధానకారణమని స్పష్టమైనది.

ఇట్టి ధర్మముయొక్క స్వరూపమేమి? అధర్మముయొక్క స్వరూపమేమి? వీని పరిజ్ఞానమెట్లు? అను విషయము తెలిసికొనవలసియున్నది.

# ధర్మాధర్మ పరిజ్ఞానము

ఆపస్తంభసూత్రమిట్లు బోధించుచున్నది-
**న ధర్మాధర్మౌ చరత అవగ్ ం స్వ ఇతి న్ దేవ గంధర్వా న్ పితర ఇత్యాచక్షతేఽయం ధర్మోఽయ మధర్మ ఇతి** వ్యాఖ్యా - **ప్రత్యక్షాదే రగోచరౌ ధర్మాధర్మౌ, కింతు నిత్యనిర్దోషవేదావగమ్యౌ, తదభావే తన్మూలధర్మశాస్త్రవగమ్యా వితి**

ధర్మాధర్మములు ప్రత్యక్షగోచరము లగుటకు అవి గోవ్యాఘ్రములవలె సంచరించుచున్నవి కావు. దేవతలు ఇది ధర్మము, ఇది అధర్మములని వచ్చి చెప్పరు. కనుక నిత్యము, నిర్దోషము అగు వేదమును బట్టియు, వేదమూలకములైన ధర్మశాస్త్రములనుబట్టియు, తెలిసికొనవలసినవే ధర్మాధర్మములు. అని.

Page 17
